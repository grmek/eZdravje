;Pri težavah z nizkim krvnim tlakom je potrebno poskrbeti za dovolj spanja. Za prebujanje in vstajanje si je potrebno vzeti čas, se v postelji pretegniti ter sprostiti roke in noge, saj se na ta način »prebudi« tudi krvni obtok. Pri težavah z nizkim krvnim pritiskom zvonjenje budilke in hiter skok iz postelje v zadnji minuti ni primeren način prebujanja.
;Težave z nizkim pritiskom omilita prhanje, pri katerem izmenjujemo toplo in hladno vodo, ter masaža z mehko krtačo, ki izboljša prekrvavitev.
;Bistvenega pomena je redna telesna aktivnost, pozornost pa velja nameniti tudi prehrani. Ta naj vsebuje dovolj tekočine, obroki pa naj ne bodo preobilni, saj prepoln želodec težko prebavljive hrane še dodatno obremenjuje krvni obtok.
;Pri blaženju težav z nizkim krvnim tlakom pomagata rdeča pesa in korenček, ki sta najbolj učinkovita sveže stisnjena v soku. Tudi olje pšeničnih kalčkov, poznano kot krepčilo za srce, utegne koristiti pri težavah z nizkim pritiskom. Omenjeno olje namreč zaradi vsebnosti esencialnih maščobnih kislin spodbuja celično dihanje, kar je v prid celotni presnovi.
;Z nizkim krvnim pritiskom povezano utrujenost in slabotnost pomaga pregnati tudi pelod, ki je še posebej učinkovit, če ga jemljemo hkrati z morskimi rastlinami, denimo halogami, ki slovi po visoki vsebnosti joda in kalija. Na obtočila in srce ugodno vpliva tudi rožmarin.